Jakou má Texy! licenční politiku?
=================================

Texy! používá model "duální licence". Uživatelé se mohou rozhodnout, za budou
produkt užívat v souladu se svobodnou GNU General Public License v2 (GPL) nebo
komerční licencí.


GPL licence
-----------

Pod GPL licencí je Texy! k dispozici zdarma a bez záruky. Můžete si jej volně
stáhnout a poté upravovat a dále distribuovat. Můžete jej také zahrnout do
svých projektů, tyto však musí být taktéž šířeny v souladu s podmínkami licence
GPL. Ty stanovují, že každá aplikace, kde je Texy! užito, musí být šířena pod
licencí GPL, tedy včetně kompletních zdrojových kódu a volně.


Komerční licence
----------------

Autor Texy! David Grudl nabízí produkt také pod komerční licencí. Ta je
zajímavá pro firmy, které nechtějí zveřejňovat zdrojové kódy svých aplikací.
David Grudl je oprávněn nabízet Texy! pod komerční licencí, neboť je výhradním
vlastníkem autorských práv k dílu. Samotný program Texy! je pod oběma licencemi
naprosto identický.

Příklad: Firma prodává vlastní CMS aplikaci. Když se rozhodne do ní
zakomponovat Texy!, musí změnit vlastní licenční politiku a aplikaci začít
nabízet pod GPL (volně, včetně zdrojových kódů). To však není jejím zájem,
proto raději zakoupí Texy! pod komerční licencí a může nadále komerčně prodávat
svou aplikaci.

Kolik komerční licence stojí? Neváhejte se přes email dave@dgx.cz zkontaktovat
s autorem a domluvit si zajímavé podmínky.


Proč je Texy! dodáván pod dvěma licencemi?
------------------------------------------

  - open source komunita získá bezplatně výborný software

  - komerční zákazníci Texy! mají možnost získat spolehlivý, širokou komunitou
    otestovaný software za relativně nízkou cenu

  - byznys spojený s Texy! zdravě funguje a zároveň posiluje hnutí Open Source.





---(volně inspirováno MySQL Licensing Policy FAQ)---
